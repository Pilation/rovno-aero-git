Міжнародний аеропорт «Одеса» першим серед регіональних аеропортів України та другим в країні, після Міжнародного
аеропорту «Бориспіль», вітає авіакомпанію Qatar Airways та анонсує рейси за маршрутом Одеса - Доха - Одеса.



Полетіти у Доху, Катар, та відчути всі переваги відмінного фірмового сервісу Qatar Airways можна буде вже з 9 грудня
тричі на тиждень: щовівторка, щочетверга та щосуботи. Рейси виконуватимуться на сучасних Airbus A320 авіакомпанії з 12
місцями в бізнес класі та 120 в економкласі. Виліт з Одеси о 16:45, прибуття у Доху о 22:50*. З Дохи виліт о 8:30*,
прибуття до Одеси о 12:45. Розклад вказано за місцевим часом.





Виконавчий директор Групи компаній Qatar Airways, Його Висопоповажність пан Акбар Аль-Бакер зазначив: “Ми розпочали
виконувати рейси в Україну з серпня 2017 року, і запуск рейсів до Одеси є знаковою віхою нашої співпраці із країною.
Одеса по праву відома як перлина Чорного моря, і ми з нетерпінням чекаємо на можливість запропонувати мандрівникам зі
всього світу дослідити її багату культурну історію, а також продовжити подорож до інших дивовижних місць вздовж
узбережжя та міст півдня України. Ми також раді запропонувати мандрівникам з України доступ до нашої глобальної мережі
маршрутів, які включають популярні місця для відпочинку взимку на узбережжях в Індійському океані, таких як Мальдіви,
Сейшели та Занзібар. Цей маршрут також допоможе мандрівникам ще зручніше діставатися до друзів та родини по всьому світу
- від Сіднея, Сінгапуру, Гонконг до Дубаю та Бангкока та багатьох інших міст”.






“Ми щиро раді вітати Qatar Airways в аеропорту “Одеса” та впевнені, що наші пасажири оцінять всі переваги сервісу,
широку маршрутну мережу та високий 5-зірковий рівень безпеки від COVID-19 від найкращої авіакомпанії світу за версією
Skytrax. Вже в грудні прямі рейси з Одеси до Дохи нададуть мандрівникам можливість комфортно подорожувати до Катару, а
завдяки зручним стиковкам й до низки країн по всьому світу. Одеса стала другим містом, що з’єднає Україну та Катар. Ми
вдячні нашим партнерам Qatar Airways та нашим пасажирам за це досягнення”, - прокоментував В’ячеслав Чеглатонєв,
комерційний директор ТОВ “Міжнародний аеропорт “Одеса”.






Авіакомпанія Qatar Airways була відзначена як «Найкраща авіакомпанія світу» в рамках авторитетного рейтингу World
Airline Awards 2021 компанії Skytrax. Авіакомпанія була відзначена найвищими нагородами також в низці інших номінацій -
«Найкращий у світі бізнес клас», «Найкращий у світі лаунж бізнес класу», «Найкраще крісло бізнес класу», «Найкращий в
світі кейтерінг на борту» та «Найкраща авіакомпанія на Близькому Сході». Qatar Airways - це єдина авіакомпанія, яка
шість разів (2011, 2012, 2015, 2017, 2019 та 2021 роки) була удостоєна найвищого титулу "Авіакомпанія року" від Skytrax
та стала першою глобальною авіакомпанією у світі, яка досягла престижного 5-зіркового рейтингу Skytrax безпеки авіаліній
щодо протидії COVID-19.